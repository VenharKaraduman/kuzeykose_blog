Müzik dinlemek vazgeçilmezimiz olmuş durumda. Otobüste, evde, arabada hatta çalışırken bile müzik dinliyoruz. Bazen odaklanmamızı arttırıyor bazen de düşüncelere yoğunlaştırıyor bizi. Peki podcastlere neden şans vermiyoruz?
Her gün metro, otobüs gibi toplu taşıma araçlarını kullanıyorum. Zaman kavramına kafa yoran biri olarak ulaşımda kaybettiğimiz zamanı nasıl değerlendireceğimiz üzerine düşünüyordum. Kitap okumak güzel bir aktiviteydi benim için, her gün metroda 25 dakika kitap okuma fırsatı buluyordum. Gün geçtikçe kalabalıklaşan İstanbul bu aktiviteme engel olacak kadar genişledi, toplu taşımadaki ses ve kalabalık beni yordu ve sadece müzik dinleyerek bu zamanı geçirmeye başladım. Uzun süre bu zamanı nasıl değerlendiririm diye düşündükten sonra aklıma gelen ilk fikri hayata geçirmeye çalıştım, ders notlarımın fotograflarını çekmek ve fotograflara bakmaktı, fakat odaklanamadım ve başarısızlıkla sonuçlandı bu deneyimim. İkinci olarak sudoku oynamayı hatta yabancı dil geliştirici uygulamalarda vakit geçirmeyi denedim ve bir faydasını göremedim, sadece zaman geçiyordum, istediğimi elde edememiştim. Bir süre bu konu üzerine yoğunlaşmayı bıraktım ve müzik dinleyerek düşüncelerimde kaybolmayı denedim.
Kod yazmak ile ilgili muhabbet etmeyi çok seviyorum. Arkadaşlarımla konuşurken bir sekilde yazılıma değiniyoruz ve eğlenceli bir sohbete giriyoruz, bu sohbet yeni fikirler ve yeni projelere adım atmamızı sağlıyor. Podcast dinlemek benlik değil diyordum, daha önce şans vermiştim ve farklı konular içeren iki üç podcast’i dinlemeye çalıştım fakat hayatıma uyarlayamamıştım. Fatih Kadir Akın’ın podcasti olan kodpod’a denk geldim. İlk başta ön yargıyla yaklaştım ve erteledim, dinlemekten vazgeçtim.
Bir gün okuldan çıkıp eve doğru giderken tam olarak bir saatim vardı ve ilk podcast dinleme deneyimimi orada kazandım diyebilirim. Spotify’ı açtım ve rastgele olmak üzere Fatih Kadir’in podcastlerinden birini dinlemeye karar verdim. Bölüm tam bir saatti. Üzerine konuşulan konuya öyle kaptırmıştım ki adeta muhabbete dahil olmuştum, bir saatin nasıl geçtiğini neredeyse hatırlamıyordum ve podcastler o andan sonra hayatıma girmiş oldu.
Bazen müzik dinliyorum, bazen podcast dinleyerek bilgilerimi arttırmaya çalışıyorum. Bu günlerde hepimiz izlerken dinleyenlerdeniz, televizyon, YouTube ve bir çok araç var. Hayal gücümüze biraz kısıtlıyorlar. Sadece dinleyici olarak bir aktivite yapıyorsak, sahneleri hayal gücünüze; orada konuşan veya konuşanların kelimelerine bırakın. Bir arabada gidiyoruz dediklerinde arabanın içini hayal edin, beyninizi boşaltın ve muhabbete dalın.