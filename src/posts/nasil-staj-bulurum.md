Staj bulmak ve orada kendini geliştirmek bir öğrenci için çok önemli. CVnizde yazan staj, yeni mezunken iş tecrübesini gösteren güzel kıstaslardan bir tanesi. Stajda öğrenecekleriniz ve gözlemleriniz iş hayatında etkili bir rol oynayabilir. Peki staj bulmak ve bulduktan sonra ne yapmamız gerekiyor?
Öncelikle söylemem gerekirse, mühendislik okuyan biri olarak yazıyorum bu yazımı. Her bölüm ve her staj başvurusu için izlenecek yol aynı olmayabilir.
Staj aramaya başlamadan önce güzel bir CV ve ön yazı hazırlamak başlangıç için ideal olacaktır. Peki öğrenciyiz ve tecrübemiz yok, ne yazacağız bu CVye? Bir iş yeri stajyer alımına başladığında oraya gelecek stajyerlerin öğrenci olduğunu biliyor, yani bir-iki yıllık iş tecrübesi beklentisi içerisine girmiyor. Önemli olan okulda ne kadar çalıştığınız ve ne kadar sorumlukluk aldığınız.
Bu süreçte kendinize bir portföy oluşturmanız çok önemli. CVnizde, yaptıklarınızın somut bir göstergesi olarak kullanabilirsiniz. Bu portföy sizin okul ilerlerken başka ilgi alanlarınızın olduğunu gösterecek ve iş yapabilme kapasitenizi sergileyecektir. Peki ne koymalıyız bu portföye? Deneyimlemiş biri olarak, her yaptığınızı koymayın, biraz seçici olun eğer seçemiyorsanız daha çok uğraşın ve daha iyisini başarın. Portföyünüze koyacaklarınızla, başvuracağınız şirketin uyumuna dikkat edin, örnek vermek gerekirse internetten o şirketin kullandığı teknolojilere bakın ve onlarla proje geliştirmeyi deneyin. Bu kendinizi geliştirmeniz için mükemmel bir fırsat. Unutmayın ne kadar iyi yaptığınızı düşünürseniz düşünün her zaman daha iyisi çıkacaktır, bunu düşünerek çalışın. İşin en iyisi olun.
Linkedin hesabı açın ve aktif olun. İnsanlarla bağlantı kurun, seçici olmayın. Başkalarıyla iletişime geçmenin en yararlı etkisi, size eksiklerinizi söyleyebilecek bir dış gözün olmasıdır, tavsiyelere açık olmak çok önemli. Ayrıca, iş ilanlarını takip etmekte güzel bir yöntem. Çoğu firma linkedin hesabına iş ilanlarını koyuyor ve buna stajlarıda dahil ediyor.
Hobiler kazanın farklı yetenekler edinin. Beyninizin her bölmesini kullanın, hep dediğim gibi kendinizi sürekli geliştirin, zamanınızı boşa harcamayın. Farklı ilgi alanlarınızın olması, her zaman bir adım önde olmanızı sağlayacak ve farklı bakış açıları kazandıracaktır.
Bol bol kitap okuyun. Kelime haznenizi, yaratıcılığınızı ve diksiyonunuzu bir üst seviyeye çıkartacaktır. Konuştuğunuz kelimelere önem verin, ‘şey’ kelimesini hayatınızdan çıkartıp daha açıklayıcı olun, güzel konuşmak için süper bir adımdır.
Geldik en önemli yere. NETWORK kurun! Yukarıda okuduğunuz kavramlar ile (portföy, güzel konuşmak…) insanları etkileyin, yaptıklarınızı gösterin ve güvenilir olun. Herkes ofistekilerin birbiri ile uyumlu olmasını, cana yakın ve samimi olmasını ister. Öğrenmek istediğinizi, ilgili olduğunuzu kanıtlayın. Utanmadan sorular sorun. Cevap alamazsanız şevkiniz kırılmasın, hepimizin başına geliyor. Empati kurmak ve karşınızdakini anlamak size network kurmakta yardım edecektir, karşı tarafın ilgilerine odaklanın ve ortak noktalar bulun. Üniversite etkinliklerinde, sporda, topluluk buluşmalarında hatta arkadaşlarınızın aileleri ile bile iletişimde kalın.
‘Burası zaten olmaz, buraya CV yollamasamda olur.’ demeyin çünkü her geri dönüş bir sonraki başvuru için bir tecrübe olacak. Bu tecrübe giderek artacak ve daha iyi CVler daha iyi ön yazılar ortaya çıkartacaksınız. Hem belli mi olur, belki sizin gibi yeteneklere sahip birini arıyorlardır.
Başvurduğumuz şirketlerden geri dönüş aldık ve artık stajımızı yapabileceğimiz bir yer var. Bundan sonraki süreç okul ile firma arasındaki evrak işlemlerini halletmek (zorunlu veya gönüllü). Her okulunki birbiriyle aynı değil, bazı okullar bunu online olarak yapmakta. Okulunuzun staj konusunda nasıl bir yol izlediğini hocalarınızla konuşarak öğrenebilirsiniz. Yardımcı olacaklarını düşünüyorum.
Her şey yolunda gitti ve stajın ilk günü geldi çattı. Beraber, stajda kendimizi nasıl geliştiririz sorusuna yanıt arayalım.
En önemli konulardan biri, insanlarla tanışın. Çekingen olmak size bir katkı sağlamayacak. İsimleri aklınızda tutmaya çalışın ki soru sorarken “siz” değil isimle hitap edin. Eğer unuttuysanız, sorun!
Gözlemleyerek analiz etmek güzel bir yöntem. Şirket nasıl çalışıyor? Takımlar var mı? Hangi metodolojileri kullanıyorlar? Bunlar sizin iş hayatında karşılaşacağınız kavramlar. Bunları öğrenmek için stajdasınız. Gözlemlerinizi yazarak kendinize öğretmeye çalışın. Belki ileride o firmada çalışırsınız.
Size bir mentör verdilerse bu süper bir haberdir. Gelişim açısından eksiklerinizi görüp sizi düzeltecek kişidir. Ben staj yaparken, mentörüm çok iyi bilgiler aktarmıştı. Temel kavramları kazanmama yardımcı olmuş ve nasıl araştırma yapmam gerektiği hakkında yol göstermişti. Soru sormaktan çekinmeyin, bunu yaparken mentörünüzün işi olabileceği aklınızda bulunsun. Benim gözlemlerime göre direkt mentörünüzün yanına gitmektense “Size soru sormak için hangi aralıkta yanınıza gelmeliyim?” diye konuşup, sonrasında konu üzerine tartışmak daha doğru olacaktır.
Toplantılara katılmak için izin isteyin. Şirketin neler yaptığını daha iyi anlarsınız. Kim hangi projede çalışıyor? Hangi proje ne için tasarlanıyor? Genel konuları gözlemler ve toplantılarda neler tartışıldığına dair bir fikir sahibi olursunuz.
Kendi bölümünüze özen gösterin ancak diğer bölümleri göz ardı etmeyin. İnsan kaynakları nelere dikkat ediyor? Tasarımcılar neler yapıyor? Yazılım bölümü hangi projeler üzerine çalışıyor? ve bunun gibi bir sürü konuda fikir sahibi olun. Bu sizi, bir şirket, bütün olarak nasıl hareket eder konusunda öne çıkartacaktır.
Her şeyin güzel geçtiğini varsayıyorum ve artık stajınız bitti. Neler öğrendiğinizi unutmamaya gayret edin. Deneyimlerinizi ve tecrübelerinizi unutmayın ki üzerine yeni bilgiler koyarak gelişiminize devam edin.