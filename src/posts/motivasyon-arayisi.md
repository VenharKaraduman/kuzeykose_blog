Bu aralar motivasyonum gayet yerinde. Ne yaptığımın, ne yapacağımın farkında olmak beni mutlu ediyor. Bu farkındalık hem korkutucu hem de güven verici. Düşüncelerinizi sakince değerlendirmek çok önemli, ani kararlar alıp zamanı hiçe saymak kulağa kötü geliyor. Farkındalığın korkutucu yanı, yaptığım aktivitelerin zaman kaybı olabilecek olması. Ya yaptıklarım hiç bir işe yaramazsa? Ya bu iş için uygun degilsem?

~

Bir iş zor geldiğinde beynimiz hep aksi durumlar çıkartmak için çabalıyormuş gibi hissediyorum. Motivasyonunuz ne olursa olsun hiçe sayıyor ve yapmak istediğiniz işi size engel olarak gösteriyor. Buna engel olmak çok zor. Kendimi geliştirmek daha da zor.

~

Pes etmeden ilerlemek çok önemli, belki problemi anlamak ve çözmek uzun zaman alacak. Sosyal yaşamdan, dizi-film izlemekten, yapmayı hoşlandığım aktivitelerden fedakarlık etmem gerekecek. Bunu kimse için değil, istediğim konum ve hedeflerim için yapıyor olacağım. Lisedeyken bir fizik öğretmenim vardı, bana emek göstermenin önemini anlatan biriyle tanıştığım için çok mutluyum. Unutamayacağım bir cümlesi var, "Zamanını boşa harcamayıp emek veriyorsan, emeklerinin karşılığını her zaman alırsın". Lisedeyken bunu anlamlandırmak güçtü, şimdi ise daha aydınlık bir şekilde anlıyorum bu cümleyi. O zamanlar sadece dersler ve üniversite sınavı olarak dikkate aldığım bu cümle, şu anda motivasyon kaynaklarımdan biri oldu. Yaptığım her işi sorguluyorum, projeler üretmeye çalışıyorum ve en önemlisi zamanımı boşa kullanmayı gün geçtikçe azaltmaya çalışıyorum.

~

Bence motivasyon bulmak için iç dünyanıza inmeniz ve kendinizi dinlemeniz gerekiyor. Yapmak istediklerinize odaklanın, düşünün ve kendinize zaman verin. İşinizden sıkılmayı ve nefret etmeyi bırakın, olumlu yönlerine bakın ve sevdiğiniz iş için kendinizi geliştirin, bir motivasyon kaynağı bulun. Zaman en değerli geri alamayacağımız kavramımız, verimli şekilde değerlendirmek bizim elimizde. Sevdiğiniz ve yapmak istediğiniz iş için ilk adımı ertelemeden atın, pes etmeyin ve emek verin.